# 孙子兵法

- 善用兵者，役不在籍，粮不三载。取用于国，因粮于敌，故军食可足也。
- 故杀敌者，怒也；取敌之利者，货也。
- 是故百战百胜，非善之善者也；不战而屈人之兵，善之善者也。
- 故上兵伐谋，其次伐交，其次伐兵，其下攻城。
- 故用兵之法，十则围之，五则攻之，倍则分之，敌则能战之，少则能逃之，不若则能避之。
- 不可胜者，守也；可胜者，攻也。守则不足，攻则有余。善守者，藏于九地之下；善攻者，动于九天之上，故能自保而全胜也。
- 是故胜兵先胜而后求战，败兵先战而后求胜。
- 是故善战者，其势险，其节短。
- 治乱，数也；勇怯，势也；强弱，形也。
- 故善动敌者，形之，敌必从之；予之，敌必取之。以利动之，以卒待之。
- 故善战者，求之于势，不贵于人，故能择人而任势。
- 故善战人之势，如转圆石于千仞之山者，势也。
- 故善战者，致人而不致于人。
- 能使敌人自至者，利之也；能使敌人不得至者，害之也。
- 故敌佚能劳之，饱能饥之，安能动之。
- 出其所不趋，趋其所不意。
- 故形人而我无形，则我专而敌分。
- 夫兵形象水，水之形，避高而趋下，兵之形，避实而击虚。
- 水因地而制流，兵因敌而制胜。故兵无常势，水无常形，能因敌变化而取胜者，谓之神。
- 军争之难者，以迂为直，以患为利。故迂其途，而诱之以利，后人发，先人至，此知迂直之计者也。
- 言不相闻，故为之金鼓；视不相见，故为旌旗。夫金鼓旌旗者，所以一人之耳目也；人既专一，则勇者不得独进，怯者不得独退，此用众之法也。
- 是故朝气锐，昼气惰，暮气归。故善用兵者，避其锐气，击其惰归，此治气者也。以治待乱，以静待哗，此治心者也；以近待远，以佚待劳，以饱待饥，此治力者也。无邀正正之旗，勿击堂堂之陈，此治变者也。
- 故用兵之法：高陵勿向，背丘勿逆，佯北勿从，饵兵勿食，归师勿遏，围师必阙，穷寇勿追。此用兵之法也。
- 是故智者之虑，必杂于利害。杂于利，而务可信也；杂于害，而患可解也。
- 故用兵之法：无恃其不来，恃吾有以待也；无恃其不攻，恃吾有所不可攻也。
- 凡军好高而愚下，贵阳而贱阴，养生而处实，军无百疾，是谓必胜。
- 辞卑而益备者，进也；辞强而进驱者，退也；轻车先出，居其侧者，陈也。无约而请和者，谋也。奔走而陈兵车者，期也；半进半退者，诱也。
- 杖而立者，饥也；汲而先饮者，渴也；见利而不进者，劳也；鸟集者，虚也；夜呼者，恐也；军扰者，将不重也；旌旗动者，乱也；吏怒者，倦也；杀马肉食者，军无粮也；缻不返其舍者，穷寇也；谆谆翕翕，徐与人言者，失众也；数赏者，窘也；数罚者，困也；先暴而后畏其众者，不精之至也；来委谢者，欲休息也。
- 兵非益多也，惟无武进，足以并力、料敌、取人而已。卒未亲附而罚之，则不服；不服，则难用也；卒已亲附而罚不行，则不可用也。故令之以文，齐之以武，是谓必取。令素行以教其民，则民服；令不素行以教其民，则民不服。令素行者，与众相得也。
- 夫势均，以一击十，曰走；卒强吏弱，曰弛；吏强卒弱，曰陷；大吏怒而不服，遇敌怼而自战，将不知其能，曰崩；将弱不严，教道不明，吏卒无常，陈兵纵横，曰乱；将不能料敌，以少合众，以弱击强，兵无选锋，曰北。凡此六者，败之道也，将之至任，不可不察也。
- 夫地形者，兵之助也，料敌制胜，计险厄、远近，上将之道也。知此而用战者必胜，不知此而用战者必败。故战道必胜，主曰无战，必战可也；战道不胜，主曰必战，无战可也。故进不求名，退不避罪，唯民是保，而利合于主，国之宝也。
- 视卒如婴儿，故可以与之赴深溪；视卒如爱子，故可与之俱死。厚而不能使，爱而不能令，乱而不能治，譬若骄子，不可用也。知吾卒之可以击，而不知敌之不可击，胜之半也；知敌之可击，而不知吾卒之不可以击，胜之半也；知敌之可击，知吾卒之可以击，而不知地形之不可以战，胜之半也。故知兵者，动而不迷，举而不穷。故曰：知彼知己，胜乃不殆；知天知地，胜乃可全。
- 是故散地则无战，轻地则无止，争地则无攻，交地则无绝，衢地则合交，重地则掠，圮地则行，围地则谋，死地则战。
- 曰：先夺其所爱，则听矣。兵之情主速，乘人之不及，由不虞之道，攻其所不戒也。
- 凡为客之道：深入则专，主人不克；掠于饶野，三军足食；谨养而勿劳，并气积力；运兵计谋，为不可测。投之无所往，死且不北；死焉不得，士人尽力。兵士甚陷则不惧，无所往则固，深入则拘，不得已则斗。
- 夫吴人与越人相恶也，当其同舟而济，遇风，其相救也如左右手。是故方马埋轮，未足恃也；齐勇若一，政之道也；刚柔皆得，地之理也。故善用兵者，携手若使一人，不得已也。
- 将军之事，静以幽，正以治。
- 帅与之期，如登高而去其梯；帅与之深入诸侯之地，而发其机，焚舟破釜，若驱群羊，驱而往，驱而来，莫知所之。聚三军之众，投之于险，此谓将军之事也。
- 故兵之情：围则御，不得已则斗，过则从。
- 施无法之赏，悬无政之令。犯三军之众，若使一人。犯之以事，勿告以言；犯之以害，勿告以利。投之亡地然后存，陷之死地然后生。夫众陷于害，然后能为胜败。故为兵之事，在顺详敌之意，并敌一向，千里杀将，是谓巧能成事。
- 是故始如处女，敌人开户；后如脱兔，敌不及拒。
- 故明君贤将所以动而胜人，成功出于众者，先知也。先知者，不可取于鬼神，不可象于事，不可验于度，必取于人，知敌之情者也。
